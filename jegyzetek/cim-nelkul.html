<!DOCTYPE html>
<html>
	<head>
		<title>cím nélkül</title>
		<meta charset="utf-8">
		<meta name="viewport" content="width=device-width, height=device-height, initial-scale=1.0, user-scalable=no">
		<link href="style.css" rel="stylesheet" type="text/css"/>
	</head>
	 
	<body>
		<div id="main">
			<div class="header"><h2><i>cím nélkül (befejezetlen)</i></h2></div>
			
			<p>A folyóparton összegyűlt szemétdombok között sétálok esetlenül botladozva részeges delíriumba zuhant, saját vizeletében és hányadékában fetrengő hajléktalanokat kerülgetve.  Csontsoványra fogyott, rühes kutya mohón nyalogat egy rozsdás konzervdobozt mellettem, a nyelvét összevágja a fedél pereme, rögtön megered a vére és a földre csöpög. A víz felszínén úszkáló színes olajfoltok egyikében felbukkan egy döglött hal, szája bután tágra nyílik, vajsárga ipari hab és egy kövér légytetem tűnik el benne. Óvatosan átlépek egy ürülékkel összekent, kicsavart lábú (egykor bizonyosan jobb napokat is látott) kempingasztalt, közben nagy lendületet veszek és felkapaszkodok a mögötte álló, kerekeitől megfosztott lakókocsi oldalára. Hangosan csörömpölve gurul szét a földön néhány üres sörösüveg, az asztal felbukik és recsegve borul vissza a szemét közé, de én már a kocsi tetejére húzom fel magamat szuszogva, lábamat az ablakpárkánynak vetve. Mögöttem hörögve, artikulálatlanul üvölt valaki – talán csak úgy megragadta a lehetőséget, hogy hangokat adjon ki magából – egy szavát sem értem. A zajra néhányan felriadnak alkoholtól bűzlő, zavaros álmukból, idegesen megigazíták magukon a koszos pokrócot és megfordulnak a földre terített kartonpapíron vagy korhadt fadeszkán.</p>
			<p>A lakókocsi mögött magasodó szemétdomb felé veszem az irányt és az oldalának támasztott raklapra szökkenek – közben egy széttört üveglap darabjai ropognak valahol alattam, én pedig a következő pillanatban már egy hátára borított hűtőszekrényen egyensúlyozok. Dühösen kongva felborul néhány rozsdás hordó ahogy felkapaszkodok mellettük és meglazul a lábam alatt a téglatörmelék. Oszladozó patkánytetemmel a szájában ijedten felrebben egy közeli radiátoron eddig szenvtelenül gubbasztó varjú és nem sokkal messzebb, egy sárfoltos ruhakupac tetején landol. Mellette épp egy piszkos díszpárnával törli ki a fenekét egy ködös tekintetű, cigarettázó hajléktalan, amikor végre megpillantom az úti célomat.</p>
			<p>Penészfoltos ajtóból, fém hullámpalából, ferde sátorlécekből eszkábált, ponyvával letakart viskó magasodott valamivel előttem, a bejárata körül valaki gondosan eltakarította a szemetet. Ocsmányra hegesedett arcú, sánta banya sütögeti éppen a pecsenyéjét egy vécékagylóra fektetett ruhaszárító fém rácsán, közben hamisan dudorászik és rekedten köhécsel. Úgy tűnik, nem különösebben foglalkozik velem, még akkor se, amikor már csak pár méternyire vagyok tőle. – Pedig valószínűleg számít rá, hogy megszólítom – fut át az agyamon, amikor egy röpke, elkapott pillanatban észreveszem, hogy már a szeme sarkából méreget...</p>
			
			<p id="footnote">2018. augusztus</p>
			
			<div class="header"><a href="index.html">vissza</a></div>
		</div>
		
	</body>
</html>
